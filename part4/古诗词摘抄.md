# 古诗词摘抄
> “西窗烛”软件  
> 2019-01-14 ~ 15 摘录  
> 2021-08-03 整理

## 长相思
> (清) 纳兰性德

山一程，水一程，身向榆关那畔行。夜深千帐灯。  
风一更，雪一更，聒碎乡心梦不成。故园无此声。

## 阙题
> (唐) 刘眘虚

道由白云尽，春与清溪长。  
时有落花至，远随流水香。  
闲门向山路，深柳读书堂。  
幽映每白日，清辉照衣裳。

## 踏莎行
> (宋) 姜夔

燕燕轻盈，莺莺娇软，分明又向华胥见。夜长争得薄情知？春初早被相思染。  
别后书辞，别时针线，离魂暗逐郎行远，淮南皓月冷千山，冥冥归去无人管。

## 虞美人·听雨
> (宋) 蒋捷

少年听雨歌楼上，红烛昏罗帐。壮年听雨客舟中，江阔云低，断雁叫西风。  
而今听雨僧庐下，鬓已星星也。悲欢离合总无情，一任阶前，点滴到天明。

## 浪淘沙
> (宋) 李清照

帘外五更风，吹梦无踪。画楼重上与谁同？记得玉钗斜拔火，宝篆成空。  
回首紫金峰，雨润烟浓。一江春浪醉醒中。留得罗襟前日泪，弹与征鸿。

## 西江月·阻风三峰下
> (宋) 张孝祥

满载一船秋色，平铺十里湖光。波神留我看斜阳，放起鳞鳞细浪。  
明日风回更好，今宵露宿何妨。水晶宫里奏霓裳，准拟岳阳楼上。

## 望江南·超然台作
> (宋) 苏轼

春未老，风细柳斜斜。试上超然台上望，半壕春水一城花，烟雨暗千家。  
寒食后，酒醒却咨嗟。休对故人思故国，且将新火试新茶，诗酒趁年华。

## 馀杭四月
> (元) 白挺

四月馀杭道，一晴生意繁。  
朱樱青豆酒，绿草白鹅村。  
水满船头滑，风轻袖影翻。  
几家蚕事动，寂寂昼门关。

## 梅花引·荆溪阻雪
> (宋) 蒋捷

白鸥问我泊孤舟，是身留，是心留？心若留时，何事锁眉头？风拍小帘灯晕舞，对闲影、冷清清，忆旧游。  
旧游旧游今在否？花外楼、柳下舟。梦也梦也，梦不到，寒水空流。漠漠黄云，湿透木棉裘。都道无人愁似我，今夜雪，有梅花，似我愁。

## 鹧鸪天
> (宋) 苏轼

林断山明竹隐墙，乱蝉衰草小池塘。翻空白鸟时时见，照水红蕖细细香。  
村舍外，古城旁，杖藜徐步转斜阳，殷勤昨夜三更雨，又得浮生一日凉。

## 点绎唇
> (宋) 曾允元

一夜东风，枕边吹散愁多少。数声啼鸟。梦转纱窗晓。  
来是春初，去是春将老。长亭道。一般芳草。只有归时好。

## 琵琶仙·中秋
> (清) 纳兰性德

碧海年年，试问取、冰轮为谁圆缺？吹到一片秋香，清辉了如雪。愁中看，好天良夜，知道尽成悲咽。只影而今，那堪重对，旧时明月。  
花经里，戏捉迷藏，曾惹下萧萧井梧叶。记否轻纨小扇，又几番凉热。只落得，填膺百感，总茫茫、不关离别。一任紫玉无情，夜寒吹裂。

## 浣溪沙
> (宋) 秦观

漠漠轻寒上小楼，晓阴无赖似穷秋，淡烟流水画屏幽。  
自在飞花轻似梦，无边丝雨细如愁，宝帘闲挂小银钩。

## 赠范晔
> (南北朝) 陆凯

折花逢驿使，寄与陇头人。  
江南无所有，聊赠一枝春。

## 渔家傲
> (宋) 朱服

小雨纤纤风细细，万家杨柳青烟里。恋树湿花飞不起，愁无比，和春付与东流水。  
九十光阴能有几？金龟解尽留无计。寄语东阳沽酒市，拚一醉，而今乐事他年泪。

## 岭南江行
> (唐) 柳宗元

瘴江南去入云烟，望尽黄茆是海边。  
山腹雨睛添象迹，潭心日暖长蛟涎。  
射工巧伺游人影、飓母偏惊旅客船。  
从此忧来非一事，岂容华发待流年。

## 登柳州城楼寄漳汀封连四州
> (唐) 柳宗元

城上高楼接大荒，海天愁思正茫茫。  
惊风乱飐芙蓉水，密雨斜侵薜荔墙。  
岭树重遮千里目，江流曲似九回肠。  
共来百越文身地，犹自音书滞一乡。

## 问刘十九
> (唐) 白居易

绿蚁新醅酒，红泥小火炉。  
晚来天欲雪，能饮一杯无？

## 临江仙
> (宋) 陈与义

忆昔午桥桥上饮，坐中多是豪英。长沟流月去无声。杏花疏影里，吹笛到天明。  
二十馀年如一梦，此身虽在堪惊。闲登小阁看新晴，古今多少事，渔唱起三更。

## 蝶恋花
> (宋) 晏殊

六曲阑干偎碧树，杨柳风转，展尽黄金缕。谁把钿筝移玉柱，穿帘海燕双飞去。  
满眼游丝兼落絮，红杏开时，一霎请明雨。浓睡觉来莺乱语，惊残好梦无寻处。

## 浪淘沙
> (宋) 欧阳修

把酒祝东风，且共从容。垂杨紫陌洛城东，总是当时携手处，游遍芳丛。  
聚散苦匆匆，此恨无穷。今年花胜去年红，可惜明年花更好，知与谁同？

## 忆江南
> (清) 纳兰性德

春去也，人在画楼东。芳草绿粘天一角，落花红沁水三弓，好景共谁同？

## 减字浣溪沙
> (宋) 贺铸

闲把琵琶旧谱寻。四弦声怨却沈吟。燕飞人静画堂深。  
欹枕有时成雨梦，隔帘无处说春心。一从灯夜到如今。

## 河渎神
> (清) 纳兰性德

风紧雁行高，无边落木萧萧。楚天魂梦与香消，青山暮暮朝朝。  
断续凉云来一缕，飘堕几丝灵雨。今夜冷红浦溆，鸳鸯栖向何处？

## 清平乐
> (宋) 赵令畴

春风依旧，着意隋堤柳。搓得鹅儿黄欲就，天气清明时候。  
去年紫陌青门，今宵雨魄云魂。断送一生憔悴，只消几个黄昏。

## 咏白海棠
> (清) 曹雪芹 (林黛玉)

半卷湘帘半掩门，碾冰为土玉为盆。  
偷来梨蕊三分白，借得梅花一缕魂。  
月窟仙人缝镐袂，秋闺怨女拭啼痕。  
娇羞默默同谁诉，倦倚西风夜已昏。
